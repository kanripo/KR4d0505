# -*- mode: mandoku-view; -*-
#+TITLE: 柳待制文集
#+DATE: 2015-09-11 16:25:55.868818
#+PROPERTY: ID KR4d0505
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 1
#+PROPERTY: FILE SB04n0313-001柳待制文集-卷第一.
<pb:KR4d0505_SBCK_001-1a>¶
栁待制文集卷之一¶
　古詩¶
　　五言¶
　　　擬古次吴彦輝編脩見寄韻¶
昨夕芳蘭英今晨寒露莽凡物榮悴之所慎在交友¶
燕燕參差飛尚自求其偶何况萬里心僅若風中栁¶
服君無流黄貽我有佩玖感歎臨長河何山近牛首¶
驅馳茍可及贏嚢具吾糗但恐川塗脩所期非所有¶
　　　秋曉行園覽物三詠書寄臨川孫履常¶
苦瓠若懸癭宜瓢亦宜笙笙将用合雅瓢以供酌烹¶
吾為苦瓠謀任力不任聲薦勞鉶鼎間自足資養生¶
物賤終反質吹萬豈其情¶
<pb:KR4d0505_SBCK_001-1b>¶
庭後雙桐樹當春各揚熈方華俟其實匪為鳳皇饑¶
逡廵白露下時變物乘之陽柯色黯黯隂幹兀頎頎¶
朝曦与夕暉同煦亦同吹君看特立者至徳豈下衰¶
蓬艾著莖頴其髙論尋尺在時薈翳中𥘉不自㨂擇¶
秋風一披猖束藁共狼藉兒童强觧事走報蓍生筞¶
是物豈䏻神虚名偶相迫四營尓何知無徴安有獲¶
呼兒告之故吾占用吾易¶
　　　墻東蒔青菊¶
墻東蒔青菊墻西種叢蔧蔧髙菊尚卑俯仰作秋意¶
森脩已盈束張王宻相比飄風日凄凄榮悴忽殊位¶
一為斬艾㑴坐闕藩籬蔽以兹感時物囬復臨軒砌¶
孤華耀黄艶迥立有餘地馨香不滿把零落還自致¶
<pb:KR4d0505_SBCK_001-2a>¶
夕餐詎能飽根蒂已中棄糞除蔧何慚羨爾身後計¶
　　　九月廿八日迎¶
大駕至昌平縣¶
囬鑾向亰闕佳氣拂天来千官肅迎謁奔走及輿臺¶
前瞻直南口帳殿層雲開駝鈴逺有響象馭不驚埃¶
却&KR0942;升玉座甫進蒲萄醅侍儀主奉引喚仗聲如雷¶
雕盤薦桃實磊落堆玫瑰庻明土物愛敢覬天顔囬¶
退旅称萬歲俛首三徘徊¶
聖人乗六龍宣光照九垓兹地適頓轡秋陽薄崔嵬¶
蠲復周黎庻宴見先背台繼體如舜禹其仁巳深培¶
陋儒軄為頌感奮慚非才¶
　　　奉¶
<pb:KR4d0505_SBCK_001-2b>¶
皇姑魯國長公主教題所藏巨然江山行舟圗¶
善畫如攻詩意到即竒警盖縁踈㒞姿茟墨無容騁¶
斂之縑楮間只尺萬里景巨然作江山所得盡幽夐¶
㝠深風雨重曠朗雲霞屏秋光滿帆腹上下天一影¶
白鳥不盡飛楓林有維艇稍前牛渚磯却後瞿塘頂¶
豈無乗航戒尚想然犀炳巨靈制坤軸割截尓何猛¶
至今氣淋漓幅背出光耿人言此非畫与幻本同境¶
然師豈幻者貞勝以其静我来覽遺迹皦若天機秉¶
巫閭東北長岷蜀西南永朱邸雪消𥘉春暉浮藻井¶
開圗望神州時莭躬朝請慨思禹㓛成重喜殷邦靖¶
将鑄嶽牧金明堂安九鼎¶
　　　袁伯長侍講虞伯生馬伯庸二待制同赴北都¶
<pb:KR4d0505_SBCK_001-3a>¶
　　　卻還夜宿聫句歸以示予次韵効體發三賢一咲¶
杜詩詫蜀險高有石櫃閣安知居庸口可掠太白腳¶
馬行已崇巔鳥度尚層壑林蹊曠迷轍崖井荒留幕¶
俯疑日沉車閴若風鼓槖玄雲倏揚旟朱霞粲塗鞹¶
数驛程匪賒襲裘寒更薄客魂逢酒銷鬼膽因詩愕¶
蟠木将為容胡繩未宜索嚴召戒晨超澄旻際秋廓¶
𬗋微晶煥爛瀚海氣㝠漠腰無兩鞬屬道有五丁鑿¶
弭轡誰所援還衡猶屢錯小息樹吟旌争先厲詞鍔¶
非開石首筵似聴郾城柝巨敵無前勍偏師當後却¶
　　　送郭子昭經㦄赴淮東¶
嚴嚴御史府犖犖聚英彦計仐玉笋班顯者半郎掾¶
居中宻告猷治外詳論讞我逰朝士間聞談輒心羡¶
<pb:KR4d0505_SBCK_001-3b>¶
胡為三十年負此一破硯子昭毎相過開口竒自見¶
弘璧本不貲况復加藻薦安能辞富貴尚欲志貧賤¶
平明借馬出向夕擁書&KR0786;去年參元火可賀亦可唁¶
端公坐南床愛士誠睠睠屈君㢘訪幕首路走淮甸¶
生平書檄手妙在巧裁剸誰無擾獄市勿使滋蔓莚¶
平反奉慈母歡喜㓗羞膳君子既得輿小人将革靣¶
想當治曺暇稍稍事逰宴試茗蜀井岡看花竹西院¶
古思浩無邉新語時一轉定懐亰逰舊寄贈比黄絹¶
交情二紀餘此别良繾綣徃時媚學侣散若風蓬旋¶
今我亦老醜尚復把經卷分襟各回首絮點雜花片¶
重来都門道迎子十乗傳¶
　　　送貢泰甫南歸覲省¶
<pb:KR4d0505_SBCK_001-4a>¶
簡材適南山觀水至東匯形生蹙舒間智出尋尺外¶
自我入西廱羣士日參㑹&KR0861;云持一鑑豈敢當品裁¶
貢生晚寔来見即加畏愛時時片語出髙爽無猥辟¶
進從衿佩行退察輩流内噐許不異口嘲評絶憎背¶
屬方引自近巳迫期而代我老如枯畦扵尓資沃漑¶
胡為忽有行言買歸舟載一隂月更朔魄死明始朏¶
長河夜来雨物色饒生態去者遂翾翻㽞者誠拘閡¶
徇名苦求益或乃譏賣菜永愧堂上翁所樂清浄退¶
寕将五粒松換此雙龍焙舊學待表微新聲行起瞶¶
超庭重有聞作氣應再倍必觀正令申靡恤偏師北¶
低昻與禽縱用䖏無不在終然爝火光豈掩日中沬¶
我歌實勞勞尔思母昧昧眷言蕙草秋霜露不相貸¶
<pb:KR4d0505_SBCK_001-4b>¶
　　　文子方寓直翰林數日即以使往雲南典選¶
　　　詩用識别¶
聖人御世具黜陟用明幽恒持萬里見若與一室謀¶
滇池&KR1522;西南疆理亦中州¶
皇明所照燭獷强&KR0662;恬柔緬懷國利噐爵禄迺戈矛¶
稍乖銓鍳宗将貽繭絲憂況提天官書往即外府籌¶
&KR0690;擇命詞臣得無慎其由翰林文夫子見謂能言流¶
受詞别知友大斗釂不酬樸𬒳辞夜直出門戒晨騶¶
選材古所難此事若㝠搜豈無甲乙簿珠礫同一收¶
施施䖏士議勞勞城者謳太史制褒貶在于用春秋¶
将令周道正皇䘏椘人咻循吏果再見斯民庶其瘳¶
得結數十輩參錯置邉&KR1101;上以昭¶
<pb:KR4d0505_SBCK_001-5a>¶
王度下以振儒猷吾徒分阸逺被服在林丘¶
　　　謝無疑将歸　延平㽞詩爲別次韻¶
　　　四首¶
裘葛亦何事為人司暑寒微哉一封垤欲等嵩華看¶
如将射變率未兔噎癈餐我貧不自遂早知行路難¶
解后与君别好懐詎能安為語南飛鴻雪跡何時漫¶
數路欲求賢¶
當宁席為側書生無籍名只尺不得夕區區冷官調¶
自視培風翼坎盈豈䏻亨井渫誰為惻樂㢤歸去辭¶
河流夜耒急¶
龜山載道南伊闕無全書遯翁受李氏一軌行衆塗¶
如人執蓍蔡扵物察鳶魚至仐表郷學粹羙不近迂¶
<pb:KR4d0505_SBCK_001-5b>¶
得君覉旅中滯念盡刋除譏評世亦有鑒裁我豈虚¶
唯應雙劒光賁子幽貞廬¶
服官如服賈苟利無不然間關逺行邁肈彼車牛牽¶
亦越南北垂不間東西阡寋予拙扵用蓬飄逐囬旋¶
可能食無魚自詫茟如椽好友不可呼逝去猶飛烟¶
誰欤重晨招謝尔嘲晝眠泥塗肯再辱况𣣔使之年¶
離絃不成曲麟膠我當煎¶
　　　次伯庸韻賦苦寒三首¶
我衣䟽布縫彼裘衆毛集将微禦冬具奈此飛霰夕¶
衣完幸掩脛裘温更重&KR0670;燠寒非尔私寕觀俟其復¶
且無金辟寒頋有犀鎮帷窮年一莞席仰脅涕流斯¶
敲門求束緼彼固吝所施羙㢤南簷曝一煦吾敢私¶
<pb:KR4d0505_SBCK_001-6a>¶
至日不通關謹此隂陽交我非爵禄身自視如露泡¶
所操無直笴謾𣣔彎強弰嚴風鑠肌骨此志徒嘐嘐¶
　　　寄題天台王氏抱素齋¶
我琴雖無絃固亦徽軫具渾渾大璞如正以不雕故¶
置之空山間衆籟畢耒赴誰其聆希音且復展幽歩¶
天台三萬丈瀑水若懸布想見桃華巗風吹落新雨¶
青鸞倘未来白鶴已徑度太上乃忘言吾歸抱吾素¶
　　　發通州至小直沽¶
十年鞍馬中釋去理歸檝江光来娯人佀与我意惬¶
疲勞省前痛歡喜獲新接念當有行𥘉苟志在懐牒¶
何期腰間組爵等遂&KR1272;躐外雖𬒳竉榮内實懼顛跲¶
以兹戀闕情益欲務倄業清霜㺯晩信老樹見㽞葉¶
<pb:KR4d0505_SBCK_001-6b>¶
沽河漳潞交冰水尚可渉急槳追南鴻直不數旬浹¶
梅花定迎笑粲粲光生頬逺逰忘賤貧吾寕負吾鋏¶
　　　䝺草草南歸伯生祕監方晨赴經莚馳詩見¶
　　　别舟中次韻俟便荅寄兼蕳伯庸贊善¶
講經白乕論載茟承明入此事豈在予鵷鸞正髙集¶
乞身去江湖幸矣歸期及于何君子心繾繾念朋習¶
新詩比繡段重贈當珎襲囙憐菅蒯材分寸强紉緝¶
頼承廷鳳輝庻遂谷駒縶¶
皇猷待潤色在治時所急服惟絺㑹明基藉臺莱立¶
斯文仗公䓁别𬒮不須執¶
　　　過大野澤¶
大野自為澤濟流安得通渟涵就深廣蟠際渺西東¶
<pb:KR4d0505_SBCK_001-7a>¶
掲帆入洪瀾盡此一日風青山若浮髻隐見雲烟中¶
不知何郷聚欲辨已㝠蒙兹惟開闢水豈固䟽鑿功¶
捐小以成大地利迺豊崇至今徐兖郊桑麻歲芃芃¶
賄遷擅工賈組麗連僕僮矧時漕事興舟航宻如蓬¶
寳藏在山海其益無終窮一令民生遂坐致國本充¶
非吾黄㡌郎孰訊白鳧翁¶
　　　沽頭阻淺¶
傾嚢作舟傭頗意遂所徃進止由他人何異車在鞅¶
沽頭臨閘水寋淺不容槳小待得㣲瀾囂譟争下上¶
强挽纔一篙退却巳數丈兩舲忽棖觸石際戞餘響¶
前船如釋掤後船如脫襁回頭望欹岸心折猶惝怳¶
投艱始誰偪出險終自誷却懐乗木㓛在易垂彖象¶
<pb:KR4d0505_SBCK_001-7b>¶
夫知理即事豈有患非想歸鳥尚依樊㳺魚亦驚網¶
人生羇旅中百歲徒壌壌白雲何方来相招泚予顙¶
　　　雪霽得風徑過髙郵¶
乗舟得順風如鳥新插羽甓湖五十里浪破雪花舞¶
不知岸勢逥歘覺帆力舉却望烟中竿參差數家聚¶
髙沙舊逰䖏酒賤魚可煮伸眉一笑粲對靣九疑阻¶
淂非龍愛珠逞㒞挟䨇艣意令明月胎光𦦨閟不吐¶
我詩𥘉未工聊用相媚嫵後朝妙髙㙜呼雲作吳語¶
　　　晚渡揚子江未至甘露寺城下潮退閣舟風¶
　　　雨竟夕¶
鼓枻凌濤江江光晚来薄相望鐡甕城正值沙水落¶
灘長洲渚出月黒風雨作欹眠聴舂浪夢枕生新愕¶
<pb:KR4d0505_SBCK_001-8a>¶
起吟不成魘但怯體中惡金焦兩浮萍天塹何根著¶
意今制𬈑渤帖帖就䟽瀹奈何潮汐舟只尺限前却¶
方冬百泉縮潦净海為壑乗流俟滿魄明夕異令昨¶
快呼北府酒暖客慰離索庻囙行路難幸識還山樂¶
　　　贈王玄翰¶
元貞元二禩我頥未垂&KR1046;吴逰一長鋏𣣔以鈍為銛¶
躋攀群公間蹞歩限堂㢘在我履藉正從渠藩級嚴¶
維時許与分金繒不徒兼坐中清觀氏頎身髙帽簷¶
傾懐指道要恐此後益殱我戇但耳受語味詎能饜¶
謂方偶升運豈遂歎中淹寒暑三紀餘往来如痎痁¶
清觀巳下地白髮我日添徴言駭今見信若龜兆占¶
斯文大圎鏡有目人得覘柰何復反剥不遺洪入纎¶
<pb:KR4d0505_SBCK_001-8b>¶
朅耒豫章城束口類遭拑聴談雖亹亹閉息但厭厭¶
道逢羙少年進止一無嫌揭子為我言其人詳視瞻¶
家微百金産架有羣書籖煌煌定武宗緬彼世澤漸¶
清觀我故友有子在窮閻技富愈思蓄時来當彂潜¶
我為想顔色覆鑑併收奩那令毀龜玉不卒舉魚鹽¶
促坐席屡改風囬雨飄簾寒㕔惡草具觴至時一拈¶
旋看養花法頼人加盖苫雖承天澤滋更畏夏光炎¶
又聞日月華西淪則東暹藏景閟陽曜出幽縣素蟾¶
木㓛能拯渙地道有流謙育材我豈敢贈子以安恬¶
我歌實激烈誰為晢与黔遟歸絮我酒宿草尔其霑¶
　　　杜原父自清江訪予鍾陵㽞欵旬餘将還武¶
　　　夷山中¶
<pb:KR4d0505_SBCK_001-9a>¶
原父志完潔聞道實先吾定交自錢塘暑霜二十踰¶
京華亦繼見失路各﨑嶇區區抱兩瑟混合萬齊竽¶
吾人許与心固有弗占孚講談必䟦燭逰衍每聯𥚑¶
蒙霧不知潤披荒纔啓途君歸得超越我㽞類踞拘¶
八年沗亰秩踏鼔厭晨超偶紆江西綬言訪玉人芻¶
企瞻雲谷雲随風時卷舒夢中反招隠覺耒聞過車¶
感別欣既見相看惜紛如數宵復欵冾深懐為之攄¶
歎息吾道存斯文豈其孤後至邈未逢前行逝将徂¶
寜觀以俟之曷日免淪胥吾年属須暇追惟刪述𥘉¶
英莖以論樂點畫以成書有理有聲形道隐言亦蕪¶
擊蒙非揣想彂蔀得昭蘇新聞起吾聴宿說詎䏻誣¶
匆匆上瀬船言返粤山居慢亭老曽孫道景驂雲輿¶
<pb:KR4d0505_SBCK_001-9b>¶
計程两旬浃到家改蟾蜍况兹詩書窟只尺文公廬¶
潄芳酌巖液嚌道擷烟腴𥘉非山水滛将為造化徒¶
定開懐友軒呼童重汛除布莚齊舊帙掃壁張新啚¶
友道繫倫理别久㑹常踈津津麗澤益許許伐木呼¶
詩人有行渉尚或歌卭須所以千里駕但取一夕娯¶
有殁與升沉蹈道本無殊跡往雖異方神逰實同區¶
落月屋梁色踈梅窓外株此意方寥寥微君誰起予¶
勉勉雞黍期茫茫冠盖衢美詩慚報貺緬彼貂䄡褕¶
　　　危太樸自金溪来訪㽞館兼旬因歸有贈¶
数日出恒早旋歸巳疲劇思睡方未暝強起臨几席¶
席間有佳友来来千里屐所来非健羡亦不畏名迹¶
謂吾昔求學頗甞窺窽郤𣣔要一夕談以慰百年役¶
<pb:KR4d0505_SBCK_001-10a>¶
窹疑則豈敢辨義能亡益斯文千載後泮渙抵離析¶
不有髙朗姿誰完超距力夫道非逺人何甞繫徴索¶
譬如山出泉其𥘉論㳙滴渟涵&KR0556;深廣千流同一脉¶
掀掀鼔雲濤帖帖輸𬈑渤是氣中乗陵無吹亦無息¶
文章道之英各亦随所覿草木紛以滋何甞須粉澤¶
生機一彂越形色自不隔吾聞古作者嚴嚴垂典式¶
履正有夷途胡行猶　埴韓公起扶衰文字𣣔適軄¶
取新非厭常通變由知易衰遟豈復進傒子堅吾壁¶
東風迫歸期未了千日客少留慰将逺芳草萋以碧¶
諒㢤君子心永言若金錫縣知筐筥贏不廢秉穧積¶
勉勉他日思為寄東飛翼¶
　　　題諶姆授道許桂陽圗¶
<pb:KR4d0505_SBCK_001-10b>¶
阿姆孕氣胎萬生皆其嬰大兒太素童小兒丹元精¶
觧后執帉&KR0868;御輪逰九清玉妃左右眄璧月東西傾¶
逝去八景㓕㽞觀三秀榮赤文大洞書纍纍滿嚢盛¶
紛吾弟子軄若昔列僊卿登壇授受已溘然乗雲征¶
前行擁豹莭後車載霓旍鳳飛亦既逺簫勺有餘聲¶
匪觀蹈道機曷識顧養情茫茫大九州禆海環一瀛¶
誰者爲蠛蠓誰者爲鱣鯨稽首阿姆言吾今亦長生¶
葆沖揔群粹億齡歌太平¶
　　　三月廿五日予至官滿歲矣雨中言懐¶
去歲今日雨懐組涖官𥘉凌晨入茲宅載家借誰車¶
既欣&KR0556;夷曠稍復加溉除前榮布莚几後檻栖琴書¶
莞簟已豐若庖圊亦班如閑官詎免俗拙性匪求餘¶
<pb:KR4d0505_SBCK_001-11a>¶
幸無卯申縛兼謝朱墨拘荏苒年運往凄&KR0765;宦轍迂¶
及朞當報政省己媿懐居庭花不吾背&KR0585;沫屢相濡¶
天澤自茲&KR0779;土思那得無憶去禮寺秩久違朝士𥚑¶
非才軄教育希世沗名譽常恐後啼鴂安能同賦徂¶
此邦望吴䠂其鎮倚衡廬古人不並丗下里謾工歈¶
乍可懸我榻誰将束彼芻青青莓苔地翳翳桑竹墟¶
令莭感慨集私憂報効踈哦詩以自訟庻用砭其愚¶
　　　宜春盧仲謨将老好逰¶
江水日夜下江帆朝暮開趨名与服賈什伯&KR1313;㳂洄¶
豈有挟勝具翩然動髙桅桅前風水壮浪雪捲成堆¶
奔奔滄海入遝遝青山来易柁汎淮泗随雲望登莱¶
中原莚几間恒碣兩尊罍覽古發燕歌歌上最髙臺¶
<pb:KR4d0505_SBCK_001-11b>¶
徑陳東皇席遙酌北斗魁那無瀛洲客引𬒮升九閡¶
織女弄機杼天章不難裁談諧得珠琲服佩綴瓊瑰¶
手擕蟠桃實自吟還自咍却頋井上瓶㡬為瓽所轠¶
丈夫属有念淟涊亦何㢤借君三尺箑掃我一寸埃¶
舉頭謝黄鵠不敢恨低摧¶
　　　三節堂詩¶
髙昌偰輦部族望維世卿濟濟効臣順振羽簉王庭¶
服襲鄒魯化将由仁義行囙茲命偰氏本其所從生¶
再世表三節秉心存一誠若昔淮安王受詔始南征¶
都運隷麾下實以材武名擢為主餉吏資糧有餘贏¶
論事舉其要賞㓛取其䡖单提海王篇前臨百粤城¶
禦寇適不利忼慨死扵兵其精凝為神其氣引為星¶
<pb:KR4d0505_SBCK_001-12a>¶
雖死得死所義烈猶光晶夫人屬盛年燈孤影㷀㷀¶
寄家萬里外抆涕撫其嬰義方教以正明徳祀維馨¶
中甞得劇疾液齊弗䏻平元帥方在穉隠憂爲屏營¶
引刀刲股肉和糜加飪烹児手奉進膳母躬欣載寕¶
[婺-矛+牙]居四十春門户厎重榮何必柏舟誓旦旦申其情¶
是家天所&KR0779;和聲恊琴笙臣忠則子孝爲婦徳維貞¶
自靖以所安大節見峥嶸藝黍黍已熟種槐槐已成¶
築堂備賔祭大書扁中楹非徒尊厥羙固将遺世程¶
元帥屢刺部擊姦著能聲肆今右廣鉞一掃妖氛清¶
世稱爲臣表士望爲國楨嶤然詩禮門日以謙治盈¶
五子各秀彂文塲並蜚英翩翩臺閣武亹亹雲霄翎¶
節義有豊報如穫必扵耕翁炊而季食左右列鉶羮¶
<pb:KR4d0505_SBCK_001-12b>¶
飽腹亦飽人大田歲多秔普令四海飢悉得烹殽烝¶
濬此忠孝源澤彼疲瘵氓庻明國家盛育材樂莪菁¶
休屠七世孫珥貂聮珮珩奮建萬石家乗軒填里閎¶
是豈無本欤培覆因栽傾予忝元帥逰山立仰儀刑¶
伯子矧同朝早甞接紳纓錢塘偶參聚話舊歎蓬萍¶
歌有三節章酒無雙玉瓶登堂介眉夀為予寄嚶嚶¶
　　　送葉生以相墓之術西逰婺源¶
公劉昔居豳匪占龜獨契景岡觀流泉相土辨形位¶
抱陽而負隂生生此其類後乎豳為周亦卜瀍水澨¶
卜稽惟洛食㑹同四方至宅中以圖大自時保成乂¶
遂令堪輿家原本誇術知險固金湯如踞盤龍乕示¶
論都雖在徳其次當審勢茫茫大九州河山列經緯¶
<pb:KR4d0505_SBCK_001-13a>¶
三條来自西天馬掣鞿轡振迅或驍騰安行或容曳¶
頓塵或&KR0719;立踠足或驚蹶或攀逰龍驤或籋浮雲逝¶
或爲春絮揚或作龝瓜縋錯或黼采明斷或旗斿綴¶
大将域斯邑小則穿彼隧墓宅如流查亦各寄所寄¶
天地發盖函形實不離器若然蔭映&KR0779;翕受皆沭氣¶
所以石&KR1038;封閱世若郵置古人重擇術耕者必歛穧¶
不見相墓師一言興孝弟永惟死有藏如生宅郊遂¶
歲時履塋域魂魄瞻髣髴五行象在天五氣應於地¶
岡巒以順動積止無頗陂青嚢一卷書析理垂教思¶
奈何世之人伐同以爲異不有儒家流誰其覈訛偽¶
葉君墳史業間亦㳺于藝看山目光炯抉摘破幽閟¶
前年入天台屡揖浮丘𬒮去歲駕胥濤載鼓吴門枻¶
<pb:KR4d0505_SBCK_001-13b>¶
諸師鈴記存荒語&KR0881;竒詭㝠觀領其妙射覆不待議¶
有来證所聞齚舌称唯唯昔昧今已章按求𥘉匪貳¶
命釂展芳筵承筐陳&KR0779;幣藝成當賞酬千金詎難致¶
今晨風日佳君来我方寐迎門肅而入促席談斐亹¶
㽞行莫我以去若驚飈駛問程上江東馬衘車掛轊¶
婺源万山叢壑谷窅森邃靈秀之所鍾不獨専品彚¶
企㢤黄墩里藏筞在金鐀其言實繫道大明仰東出¶
彼邦多俊英彪炳人門麗賔延計恐後且復羞鼎饋¶
稊稗迺有秋穡事豈終癈學為有用學士非以自媚¶
蜀荘講老子日晏坐簾肆奠麗極忠孝聴者知砥礪¶
矧是勸尊親無窮待来裔吾誠苟未至何以承賔祭¶
觀采非卑居洒削猶薄伎勉勉君子心無入不弘毅¶
<pb:KR4d0505_SBCK_001-14a>¶
荃蘭本根在芳馨期晚歲¶
　　　歲莫雜言四首¶
少學老無成所守但糟粕譬如福与市渉海求靈藥¶
豈不望三山風至輒引却歲䦨坐窮陋青燈映踈箔¶
雖微白足禅自置丹霞縛賤貧吾所安飲水荖足樂¶
東鄰日椎牛得似西鄰禴¶
中年鞍馬間所厯萬里途髀肉亦既消夢驚還一呼¶
讀史窺古人恨時不䏻俱寕知逺逰躅足躡雙飛鳬¶
漠北松亭塞燕南督亢圗居今采竒迹未覺吾行迂¶
歲晩重思之天髙明月孤¶
梅花彼粲者玉立庭户間攝衣起從之重是冰雪顔¶
馨香不可挽百繞亦空還我老詩力退管窺無全斑¶
<pb:KR4d0505_SBCK_001-14b>¶
柰何𬒳花惱語出恐遭刪誰持明月珠置我羅浮山¶
無詩有重罰當尔三百鍰¶
里中四三友論交甞莫&KR0647;自我逺行邁廿載成乖隔¶
仐歸僅有存生理各崩迫經時不一晤寐想猶如昔¶
閉門風霰中何以永今夕不見萬松根濈濈飬靈魄¶
吾寕獨久夀持遺同懐客¶
　　　小至日獨坐誦太玄首序有感而賦¶
泰始十八筞積終用踦嬴日星相緯經(去)律厯廼施¶
行羣餘容飬受盛氣自中萌君子乗其運進退無營¶
營微陽力雖小淂与重隂争我時掩關坐休復觀此¶
生巔靈尚思反闕傳以全明文棿安用㢤自然元道¶
成¶
<pb:KR4d0505_SBCK_001-15a>¶
　　　尊經堂詩(有序)¶
昔趙人安先生以布衣教授里中裒輯群書大備經¶
訓使子若孫採擷芳華厭滿膏澤有餘則推之以及¶
其郷之人焉去今五十年尊其書猶尊先生即名其¶
堂尊經堂曰此先生之志也太史屬蘇君伯脩嘗受¶
經扵先生之孫最爲得安氏之學者乃来請詩刻冥¶
堂上噫書在安氏而其㳤人之㓛獨安氏㢤詩曰¶
聖人言純如載道行萬世貞明配日月廣大侔天地¶
蕳牘之所資包絡無巨細上而建皇極重覩人文麗¶
下以開民彝性𥘉均秉爲訓行宣光熈道否隔氛曀¶
千人萬人心揭揭皆經誼此息則彼消剛柔乃殊位¶
進乗休復機迪哲蹈仁智自絶其本根奈何取天劓¶
<pb:KR4d0505_SBCK_001-15b>¶
燔㓕滋秦癏&KR2366;羅興漢利存亡書豈知論者常不置¶
濟南耄言出孔壁發神祕百萹始昭垂五代著成乂¶
魯齊韓毛詩其傳迭興癈審音以知樂亦各徴四至¶
樂崩名僅存緬想歌鍾肆禮失野可求誰明射郷義¶
制氏記鏗鏘后蒼詳數制區區象聲容詎得作者意¶
頼夫春秋家尚識王道貴載事或稱誣推凡疑翼偽¶
田何受孔易其全縁卜筮揚施孟梁徒別出踵焦費¶
挟書律始除六籍豈俱逝傷㢤居下流衆惡所犇萃¶
駕言拾灰殘我道猶未墜乘之以顓門中復縻䜟緯¶
黨同護朽竹攻弱擊枯骴文字日荄滋編筞亦繗比¶
孟荀与揚韓先後參輿衞擇精語益詳炳炳詔来裔¶
一籥莭衆音八風無濫吹方張乃遂翕巳矣更五季¶
<pb:KR4d0505_SBCK_001-16a>¶
大明升殿郊熒奎屬炎慧舂陵南標正陜洛黄離繼¶
經丗偶潜虚象圖合而異舉隅豈無反僅若小星暳¶
肫肫紫陽翁敷賁瞭羣眎在時張吕間建學特超詣¶
一鼓行無旁八區同教肄矧兹龍徳中美化純漸被¶
家書動盈屋人各事康濟恭惟罔極恩聖哲布嘉惠¶
經尊道則尊有合嚴庋寘覆之以堂庭牖户亦崇邃¶
古史及今詮珠駢而玉綴髙名以經掲酌原知水味¶
譬如登喬嶽岡阜左右睇草木流華滋烟雲撤纎翳¶
觀生老其間面背俱盎晬豈惟一身謀直作數丗計¶
是家離石宗遭亂藁城寄劬書自玉峰菑播實深概¶
子孫刈其熟穣穰收秉穗後來及門士妙合若龜契¶
尊聞行所知况復躬自致過逢詫師資忍負築場志¶
<pb:KR4d0505_SBCK_001-16b>¶
我願安氏堂廣作天下治矜式表國都絃歌行黨術¶
蓄誠以端蒙達生以知類惇典叙彛倫三郊而五禘¶
與丗開隆平吾經固無累自㣲可之顯道豈不在器¶
丗間有形物展轉資弊弊逰談亦何根閣束秪自棄¶
是将比鎮寳前人所敷遺手澤尚鮮新一展一流涕¶
晝誦夕思之上帝儼臨涖作詩諗蘇子孫曽戒無替¶
　　　鄭景明載醪携餉招逰左溪山訪朗大師遺¶
　　　跡觀廡間李華碑命二三友生搨得墨本已¶
　　　復陟東北絶巘至大師藏窆石壁下衆壑生¶
　　　寒夕陽散采躊躇攬勝迨晚始歸歸而成詩¶
異境閱巖壑地神不輒售必逢僧寳殊窾啟方畀授¶
左溪掖仙華山山蓄靈秀蒸霞作嵐霏洩雲出嵌竇¶
<pb:KR4d0505_SBCK_001-17a>¶
朗公修何行宴寂併昏晝及其止觀成白月飛光透¶
嚴嚴絶壁下臺殿聳遺構誰𥘉蔵舎利駕說包槨柩¶
到仐亂石間鬼物儼居守殘僧數十軰祴衲裹猿犺¶
依慿像教力逢年足粻糗安知大法衰已偪三季後¶
我家一舎餘瞻雲毎東首白髮既祖齡松門迺重扣¶
入谷變晴隂出林占氣候西風戒新寒黄葉聚盈帚¶
疊閣象橧巢鱗鱗各開牖景勝塵已空神超坐滋久¶
摩挲李華碑楷畫辨跟&KR3129;固惟製作精所以能不朽¶
榻墨雖模糊尚可形篆籕還乘不盡興更厯最髙阜¶
鞭石障卯風無乃巨靈剖川岳奠方維坤輿鰲背負¶
豈為一比丘譸張啔荒陋不然秉佛慧正以鐫俗謬¶
大師弘經者此道甞獨厚我来證所聞山意亦知不¶
<pb:KR4d0505_SBCK_001-17b>¶
仰睇圎顥天俯閱古今宙是山矗危巔實自開闢有¶
青㝠逼虚空渾璞謝雕鏤中峯眎羣巘僅若綦組綬¶
而况原隰&KR0694;逺近錯文繡灝氣方襲人落景已衘岫¶
從来四五客一二耆年舊餘如芳蘭苕服羙兼繅就¶
佳㢤采真㳺吾衰恐難又¶
　　　旦發漁浦夕宿大浪灘上¶
張㠶淂順風飛鴻与争疾後浪蹙亦舒前山過如失¶
桐江轉數灣上瀬未入日篙工享安便坐穏頭屢&KR0808;¶
人生倚造物理微難䆒誥處順安可常離憂詎能必¶
白鷗知此情故向波間沒¶
栁待制文集卷之一¶
<pb:KR4d0505_SBCK_001-18a>¶
